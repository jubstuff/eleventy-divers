---
title: Io vulesse truvà pace
author: Giustino Borzacchiello
type: post
date: 2016-06-06T18:08:07+00:00
permalink: /io-vulesse-truva-pace/
featured_image: /wp-content/uploads/2016/06/io-vulesse-truva-pace-1200x674.jpg
categories:
  - Thoughts

---
> Io vulesse truvà pace;  
> ma na pace senza morte.  
> Una, mmieze’a tanta porte,  
> s’arapesse pe’ campa’!  
> S’arapesse na matina,  
> na matin’ ‘e primavera,  
> e arrivasse fin’ ‘a sera  
> senza dì: ‘nzerràte llà!  
>  
> Senza sentere cchiù ‘a ggente  
> ca te dice: io faccio…,io dico,  
> senza sentere l’amico  
> ca te vene a cunziglia’.  
>  
> Senza senter’ ‘a famiglia  
> ca te dice: Ma ch’ ‘e fatto?  
> Senza scennere cchiù a patto  
> c’ ‘a cuscienza e ‘a dignita’.  
>  
> Senza leggere ‘o giurnale…  
> ‘a nutizia impressionante,  
> ch’è nu guaio pe’ tutte quante  
> e nun tiene che ce fa’.  
>  
> Senza sentere ‘o duttore  
> ca te spiega a malatia..  
> ‘a ricett’ in farmacia…  
> l’onorario ch’ ‘e ‘a pava’.  
>  
> Senza sentere stu core  
> ca te parla ‘e Cuncettina,  
> Rita, Brigida, Nannina…  
> Chesta sì…Chell’ata no.  
>  
> Pecchè, insomma, si vuo’ pace  
> e nun sentere cchiu’ niente,  
> ‘e ‘a spera’ ca sulamente  
> ven’ ‘a morte a te piglia’?  
>  
> Io vulesse truva’ pace  
> ma na pace senza morte.  
> Una, mmiez’ ‘a tanta porte  
> s’arapesse pe’ campa’!  
> S’arapesse na matina,  
> na matin’ ‘e primavera,  
> e arrivasse fin’ ‘a sera  
> senza di’: nzerràte lla’!  
> — Eduardo De Filippo